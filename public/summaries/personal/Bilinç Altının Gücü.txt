Bilinçaltının Gücü

Zihniniz, anbean yaşadıklarınızı işleyip kendinizi gerçekleştirme yolculuğunuzda gideceğiniz yönü belirlemenizi sağlıyor. Hatırladığınız tüm anılar atacağınız adımlara yön verirken, hatırlayamadıklarınız veya unuttuklarınız da bu konuda göz ardı edilemeyecek kadar büyük bir pay kapıyor. İşte bu nedenle kimi insanlar yaşam yolculuklarında başarılarına başarı eklerken, kimisi de tüm çabalarına rağmen hayatının her alanında tökezleyerek ilerliyor. Peki, bilinçaltının sadece rüyaları değil, tüm yaşamı etkilediğini siz daha önce düşünmüş müydünüz?

İrlanda doğumlu Amerikalı yazar Joseph Murphy, ilahi bilimler alanındaki engin birikimi ile okurlarını bilinçaltının gücünü keşfetmeye çağırıyor. Yazarın ilk olarak 1963 yılında yayımladığı Bilinçaltının Gücü kitabı, insan zihnine dair en çok merak edilen soruları yanıtlıyor. Oldukça akıcı bir dille yazılmış olan kitap, kişilerin bilinçaltını doğru şekilde kullanarak maddi ve manevi anlamda neler başarabileceğini şaşırtıcı örneklerle ortaya koyuyor. Bu eşsiz rehber, sunduğu müthiş bilgilerle sizin de hayatınıza yeni bir yön vermenizi ve hayallerini gerçekleştirmenizi kolaylaştıracak!

Bazı Basit Gerçekler, Hayat Değiştirir

Kişisel yaşamdaki tüm olumlu ve olumsuz durumlar; bireyin bakış açısı, önyargıları ve düşünceleri ile şekilleniyor. Bu nedenle kişinin, hayatını iyileştirmek için önce baktığı pencereyi temizlemesi gerekiyor. Bunu başarabildiğinde ise karşıdaki manzaranın, aslında kendisine birçok güzellik sunduğunu görebilmesi mümkün hale geliyor. ABD’nin gelmiş geçmiş en etkili düşünce liderleri arasında yer alan Joseph Murphy de Bilinçaltının Gücü kitabı ile yaşamın özünü oluşturan bu gerçeği irdeliyor.

Verdiği örneklerle yakınlarının ve hastalarının bilinçaltını kullanarak zengin olabildiğini, sağlık sorunlarından kurtulabildiğini ve hatta aradıkları eşi dahi bulabildiğini anlatan yazar, okurlarına da bu gücü kullanabilecekleri yolları gösteriyor. İnsanın kendi içinde uyum, sağlık ve huzur bulduktan sonra çevresindeki her şeyin değişebileceğini aktaran Bilinçaltının Gücü ile siz de zihninizin yapabileceklerini keşfetmeye başlayabilirsiniz!